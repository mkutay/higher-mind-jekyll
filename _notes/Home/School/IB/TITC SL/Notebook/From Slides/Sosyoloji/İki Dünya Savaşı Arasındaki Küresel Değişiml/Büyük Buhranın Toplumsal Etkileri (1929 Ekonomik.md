# Büyük Buhranın Toplumsal Etkileri (1929 Ekonomik Krizi)

![[/Screen Shot 2022-12-07 at 22.15.53.png]]

# 1929 Ekonomik Krizi

- **Büyük Buhran,** 1929 Dünya Ekonomik Bunalımı veya pek bilinmeyen ismiyle **Büyük Depresyon**, 1929'da başlayan (etkilerini ancak 1930 yılının sonlarında tam anlamıyla hissettiren) ve 1930'lu yıllar boyunca devam eden *ekonomik buhrana* verilen isimdir. Buhran, Kuzey Amerika ve Avrupa'yı merkez almasına rağmen, dünyanın geri kalanında da (özellikle de sanayileşmiş ülkelerde) yıkıcı etkiler yaratmıştır.
- Büyük Bunalım en çok sanayileşmiş şehirleri vurmuş, bu kentlerde bir *işsizler ve evsizler ordusu* yaratmıştır. Bunalımdan etkilenen birçok ülkede inşaat faaliyetleri durmuş; tarım ürünü fiyatlarındaki %40-60'lık düşüş, çiftçileri ve kırsal bölge nüfusunu kötü etkilemiştir. Talebin beklenmedik düzeyde düşmesi nedeniyle madencilik alanı buhranın en fazla etkilendiği sektörlerden biri olmuştur. Büyük Buhran farklı ülkelerde farklı tarihlerde sona ermiştir.
- 1929 Bunalımı temelde ABD'de borsanın çöküşüne ithaf edilse de; o yıllarda yeryüzündeki ekonomik koşullara, krizin büyüklüğü ve etkisine bakıldığında **Büyük Dünya Bunalımı** adını almayı hakettiği açıkça görülmektedir. Bunalım dünyada 50 milyon insanın işsiz kalmasına, yeryüzündeki toplam üretimin %42 oranında ve dünya ticaretinin de %65 oranında azalmasına neden olmuştur. 1929 yılına kadar dünyada oluşan diğer krizlere bakıldığında dünya ticaretinin en fazla %7 oranında düştüğü düşünülürse 1929 bunalımının ne derece etkili olduğu tahmin edilebilir.
- Dünyayı bu denli etkileyen büyük bunalımı sebep ve sonuçları ile anlayabilmek için öncelikle I. Dünya Savaşı sonrasında dünyada oluşan ekonomik ve sosyal koşulları göz önünde bulundurmak gerekir.

---

Dorothea Lange'nin Göçmen Annesi; 32 yaşındaki yedi çocuk annesi Florence Owens Thompson üzerinde odaklanarak Kaliforniya'daki yoksul bezelye toplayıcılarını gösteriyor. (Mart 1936)

![[/Screen Shot 2022-12-07 at 22.17.27.png]]

---

I. Dünya Savaşı dolaylı ya da doğrudan tüm dünyayı etkilemekle beraber, savaş sonrasında oluşan dünya tablosundaki en önemli figürler gerek yaşadıkları değişimler gerek dünya ekonomisine etkilerinden dolayı ABD, Birleşik Krallık ve Almanya oldu.

Savaşa kadar dünyada hegemonik güç sayılan İngiltere, kan kaybeden bir ülke durumuna geldi. Savaş sonrası Amerika’dan alınan borçla yeniden kurulan altın standardıyla değer kazanan pound, İngiliz ihracatının azalmasına sebep oldu. Daha az ihracat daha fazla altının dışa akımına bu da yeniden borçlanmaya neden oldu.

O yıllarda Almanya ise Amerika’nın savaş sonrasında istediği tazminat sorunuyla karşı karşıyaydı. Ekonomisi durma noktasına gelen Almanya, tazminat sorununa çözüm olarak para basmayı denedi. Bu para Amerika tarafından kabul edilmediği gibi Almanya’da hiperenflasyona neden oldu. Daha sonra tazminat sorunu 1924 yılında Amerika’nın önerdiği Dawes Planı ile çözülmeye çalışıldı. Bu plana göre ABD Almanya’ya yeniden yapılanması için kredi verecek; yapılanmasını tamamlayan Almanya daha sonra ABD'ye borçlandığı tazminatı ödeyecekti.

![[/Screen Shot 2022-12-07 at 22.17.59.png]]

# **Krizin Patlak Verişi**

New York Borsası 1928 yılının başından 1929 yılı Ekim ayının başına kadar olan süreçte gittikçe yükseliyor ve bu da fiyat/kazanç oranının yükselmesi sonucunu getiriyordu. Ancak 3 Ekim 1929 tarihine gelindiğinde, yukarıda sayılan sebepler doğrultusunda borsanın yükselişi durmuş hatta birkaç büyük holding’in hisse senetleri değer yitirmişti. Bu kayıplar, 21 Ekim günü yabancı yatırımcıların hisse senetlerini ellerinden çıkarmalarıyla hızlandı ve **Kara Perşembe** olarak anılan 24 Ekim 1929 Perşembe günü borsa dibe vurdu. 1929 yılının fiyatlarıyla 4.2 milyar dolar yok oldu. 29 Ekim 1929 gününün fiyatlarına bakıldığında bir yıl öncesinin kârının bile yitirildiği görülür. 21-29 Ekim 1929 tarihleri arasındaki fark Dow Jones sanayi ortalamasının 328’den 230’a düştüğünü gösterir. Bu süreçte 4.000 kadar banka batmış, binlerce insanın mal varlığı yok olmuştur.

Buhranın etkilediği insanlar açlığa sürüklendi ve sebze ve meyve yetiştirip satarak yaşamaya çalıştılar. Piyasadaki para bir anda yok olduğu için insanlar ihtiyaçlarını karşılamada *takas yoluna* gitmek zorunda kaldı ve bir nevi değiş-tokuş ekonomisine geri döndüler. İnsanlar maddi varlıklarıyla beraber sosyal konumlarını ve ruh sağlıklarını da kaybettiler. Bunalımın etkileri II. Dünya Savaşı’na kadar yaklaşık on yıllık bir süreçte devam etti.

Krizin sanayileşmiş ülkeler üzerindeki etkileri hemen hemen aynıydı. Toptan fiyat endekslerindeki düşüş (%40-60 arası), hammadde fiyatlarının dibe vurması (%50 civarı), menkul kıymet fiyatlarının ve borsanın gerilemesi (%30-40 civarında), dünya sanayi üretiminin düşmesi (%35-45 arası), işsiz sayısındaki artış (50 milyon kişi işsiz kaldı), ticaretin dibe vuruşu (%55-80) ve iflasların çoğalması oldu.

# Liberalizm’in Terki ve Yeni Politikalar

Kriz ile birlikte, buhranın getirdiği çöküntüden çıkabilmek adına klasik liberalizmin terki yeni politikaların benimsendiğini görmekteyiz. ABD’de başbakan Roosevelt **New Deal (Yeni Görüş)** politikası ile klasik liberalizmden ayrılırken, Almanya’da kriz başa Hitler’in gelmesini sağlayacak, İtalya’da da Mussolini iktidarı ele geçirecektir. ABD’de sanayi ve tarıma yönelik, çeşitli uygulamalar olmuş, kredi banka politikaları düzenlenmiştir. 1929 Ekonomik Buhranında İngiltere’ye baktığımızda, ekonomiyi canlandırmaya yönelik politikasının iki kısımdan oluştuğunu görmekteyiz. İşçi Partisi Hükümeti’nin Keynes’in başkanlığında kurulan komisyonda ülke içinde yatırımların hızlandırılması, ihracata prim verilmesi, ithalatın kontrolü ve gümrüklerin yükseltilmesi öneriliyordu. Ayrıca ekonomik çöküntüye uğramış bölgelere mali yardım yapılması politikası takip edilmiştir. Almanya’da ise Hitler iktidara gelmiş, Hitler’in 1933 yılından sonra uyguladığı politika ABD’nin izlediği *New Deal* politikası ile benzerlik göstermektedir.

Nazi Hükümeti izlediği politika ile işsizliğin düşmesini sağlamıştır. İtalyan ekonomisine göz attığımızda ise işsizliğin azalmasına yönelik politika izlendiğini sanayi ile ortaklık ilişkisi içinde bulunan bankalar güç durumda kaldığından olası bir iflastan kaçınmak için 1933’te bankaların bu sanayi paylarını devlet satın aldığını görmekteyiz. Bunalımdan en az etkilenen ülkelere bakacak olursak SSCB karşımıza çıkar. Ülkede 1917 yılında “Ekim Devrimi” ile birlikte yeni bir dönem başlamıştır, ve bu yıllardan itibaren ülkeyi ekonomik anlamda kalkındırmak adına pek çok politika izlenmiştir. Planlı ekonomi politikası uygulayan SSCB diğer ülkelere nazaran 1929 Dünya Ekonomik Bunalımından en az etkilenen ülke olmuştur. 1929 krizinin etkili olduğu dönemde yaşanan sıkıntıların aşılması konusunda kadınların farklı toplumlarda da aktif görevler üstlendiklerini gösteren örneklere rastlamak mümkündür. Bu yıllarda Avusturya, İsviçre, Hollanda, Almanya, Fransa, Macaristan, Bulgaristan ve Yunanistan gibi ülkelerde de krize karşı Türkiye’dekine benzer önlemler alınarak, yerli ürünlerin tüketimine özen gösterilmiş ve kadınlar bu konuda öncülük etmişlerdir. Kriz 24 Ekim 1929 yılında New York Borsası’nda hisse senetlerinin değerindeki büyük çöküşle başlamıştı.

# 1929 Ekonomik Bunalımının Türkiyedeki İllere Etkileri

### Krizin İstanbul’a Yansıması

Krizin Türkiye’ye yansımaları ile birlikte kamuoyunda da büyük bir canlanma yaşandı. Dönemin gazetelerinde *ülkeyi tasarrufa davet* ile ilgili pek çok manşet yazılmıştır. 17 Aralık 1929 tarihli manşette **Tasarruf! Hepimizin Milli Vazifesi Haline Gelmiştir**. Cümlesine rastlamaktayız. Halk kamuoyu tarafından tasarrufa davet edilirken, İstanbul’da kriz ile birlikte *hırsızlık* olaylarının arttığını görmekteyiz. Krizin doğurduğu geçim sıkıntısı ve bunalım insanları hırsızlığa sürüklemiştir. Yine gazetelerde de İstanbul’da gerçekleşen hırsızlık olayları hakkında pek çok haber ve istatistiğe rastlanmaktadır. 18 Aralık 1929 tarihli haberde bu hırsızlıklar **Gündüz Haydutluk** şeklinde basında yer bulmuştur. İstanbul’u derinden etkileyen bir diğer etkende, eğlenceye getirilen vergi olmuştur. Dönemin gazetelerinde de bu konu ile alakalı manşetlere rastlamaktayız. Krizin yansıması işsizliğe ve bazı esnafları iflasa sürüklemiştir. Ayrıca İstanbul tarım sektöründe de krizden etkilenmiş, buğday fiyatlarında büyük çapta bir düşüş yaşanmıştır.

### Krizin İzmir’e Yansıması

1929 Ekonomik Krizi ile birlikte ekonomisi etkilenen bir diğer şehir ise İzmir’di. İzmir, 1929 Ekonomik Krizi ile uygulanmaya başlanan devletçilik politikasından büyük ölçüde etkilenmiş, dönem sonunda İzmir ekonomisi yeniden eski günlerine kavuşmuştur. Kriz yıllarında ekonominin etkilenmesinin temel sebeplerini ise İngiliz lirasının gittikçe yükselmesini, mal fazlalığını sayabiliriz. İzmir çevresinde faaliyet gösteren, azınlıklar ve yabancı ticaret şirketleri ekonomik kriz sırasında İzmir ekonomisine sıkıntılar yaratmıştır. Çalışanlarına *zorunlu izin* vermişler, bu sebeple binlerce kadın ve erkeğin işsiz kalmasına sebep olmuştur. *İzmir Fuarı* da krizden nasibini alan yerlerden olmuş, fuar ancak 1933’te tekrar açılabilmiştir. Yine bir başka etki de tarım alanında gerçekleşmiştir. İzmir ihracatı açısından oldukça önemli olan, incir, üzüm gibi ürünlerin fiyatları da oldukça düşüş göstermiştir. Ayrıca tüccarların da konulan vergiler yüzünden, şikayetleri de artmıştır. Ekonomik bunalımın İzmir’e olan diğer etkilerine baktığımızda ise, **intihar vakalarına** rastlamaktayız. 15 Ağustos 1930‘da Borsa simsarı Alâeddin Bey intihar etmiş bu elim olay kamuoyunda gazetelerde yer almıştı. Dünya ekonomik bunalımının etkileri halk üzerinde hissediliyordu. Dünyanın farklı yerlerinde de insanlar Türkiye’de olduğu gibi çareyi intihar etmekte buluyordu

### Krizin Ankara’ya Yansıması

1929 krizinden etkilenen bir diğer önemli kent ise yeni Türkiye Cumhuriyeti’nin başkenti olan Ankara’ydı. Ancak tarım ve sanayi henüz daha fazla gelişmediğinden, bunalım diğer kentlere nazaran Ankara’da kendisini daha az hissettirmiştir. Ankara bunalım yıllarında kendi sanayileşmesine öncelik vermesi başkentin krizden daha az etkilenmesine yol açmıştır. Diğer iller gibi Ankara’da da konulan vergiler sebebiyle halk mustarip olmuş, krizden bu bağlamda etkilenmiştir.

# Krizin Türkiye Siyasetine Yansıması

Yeni Türkiye Cumhuriyeti’nin ilk yıllarında ortaya çıkan 1929 Dünya Ekonomik Bunalımının etkileri Türkiye’yi ekonomik alanın yanı sıra siyasi alanda da sıkıntıya sokmuş ve bir takım yeniliklere zorlamıştır. 1930 yılında Mustafa Kemal Atatürk, bir muhalefet partisi kurmaya karar vermiştir. Yakın arkadaşı olan Fethi Okyar’ı, 23 Temmuz günü, Yalova’daki Millet Çiftliği’nde, Serbest Cumhuriyet Fırkası’nı kurmakla görevlendirmiştir. Fırkanın kuruluşu, 1929 Ekonomik Krizi’nin yarattığı sorunları hafifletmek için, daha geniş ölçekli bir ekonomik ve siyasal dönüşümü hedefleyen kapsamlı bir restorasyonun parçası veya yön belirleme isteğinin ilk belirtisi olarak da yorumlanabilir. Serbest Cumhuriyet Fırkası lideri Fethi Okyar’ın Cumhurbaşkanı’nın tavsiyesiyle planladığı Ege seyahati, 3-11 Eylül 1930 tarihleri arasında gerçekleşmiştir. Seyahat kapsamında İzmir, Aydın, Manisa ve Balıkesir’de gezmiş ve mitinglerde konuşmalar gerçekleştirmiştir.

# Ulusal Ekonomiyi Güçlendirme Mücadelesinde Kadınlar

Ekonomik krizin, olumsuz etkilerinin giderilmesinde kadınların da etkisi oldukça önemli bir yer tutmaktadır. Topluma tasarruf bilincini aşılamayı ve yerli ürün kullanımını özendirmeyi amaçlayan kadınların etkisi hemen fark edilmektedir. Kadınlar arasında toplantılar düzenlenmiş, 31 Ocak 1930’da düzenlenen toplantıda, ailede tasarruf sorunu ve biçki-dikiş yerlerinde yerli mallarının kullanılması konuları görüşülmüştür. İzmir’in çeşitli yerlerinden kadınların oluşturduğu komiteler kuruldu. Kadınların yerli malı kullanma yönündeki kampanya çalışmaları devam ederken, Yerli Malları Koruma Cemiyeti de, Türk Kadınlar Birliği’ne başvurarak, bütün fabrikatörlerle ailelerinin, balolarda ve çeşitli törenlerde, yerli mallarından tuvalet ve kostüm giymeleri ve ülke içinde yerli ürünlerin tanıtılmasında kendileri ile birlikte çalışmalarını önerdi. Yine bu buhran döneminde Türkiye’de güzellik yarışmalarının da popülarite kazandığını söylemek herhalde yanlış olmaz. 1932 yılında dünya güzeli seçilen Keriman Halis buna örnek gösterilebilir. 3 Temmuz 1932 yılında düzenlenen yarışma ile Keriman Halis Türkiye güzeli seçilmiş, bu olay kamuoyunda gazetelerde manşet olarak verilmiştir. “En Güzel Türk Kızı Keriman Halis” seçildi. Şeklinde haberler görmekteyiz. Ekonomik alanda bu durum incelendiğinde, “İktisat ve Tasarruf” dergisi, Keriman Halis’in dünya güzeli seçilmesini aynı zamanda yerli tekstilin bir başarısı olarak değerlendirmiştir.