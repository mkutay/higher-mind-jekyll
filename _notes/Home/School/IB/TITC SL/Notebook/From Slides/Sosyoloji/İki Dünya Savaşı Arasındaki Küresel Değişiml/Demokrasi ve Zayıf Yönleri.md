# Demokrasi ve Zayıf Yönleri

Yunanca Demos (halk) ve Kratos (iktidar, erk) sözcüklerinin bir araya getirilmesiyle oluşan, halkın gücü ya da iktidarı anlamında kullanılan “Demokrasi” (dẽmokratia), ilk kullanımından beri felsefesinin temel sorunlarından birisi olmuştur. Terimin kökeninden başlayarak, yüklenen anlamlar, geçirdiği evreler, teori ve pratik açısından ele alınışında ve toplumların uygulamalarında görülen farklılıklar, olumlu-olumsuz yönleriyle felsefi bir temel üzerinde sürekli tartışılmıştır

**Demokrasi**: Siyasal denetimin doğrudan doğruya halkın ya da düzenli aralıklarla halkın *özgürce* seçtiği temsilcilerin elinde bulunduğu, toplumsal ve ekonomik durumu ne olursa olsun *tüm yurttaşların eşit sayıldığı* yönetim biçimi.

Demokrasinin Kökeni ve Tartışmalar Yönetim biçimleri, başta, Platon’un Devlet ve Yasalar’ı, sonra da Aristoteles’in Politika’sı olmak üzere, tarihsel süreç içerisinde çok sayıda filozof ve entelektüelin yapıtlarında çeşitli yönleriyle irdelenmiştir. Bu yönetim biçimleri içerisinde, üzerinde en çok tartışılanlardan birisi, hiç kuşkusuz demokrasidir. Tarihsel olarak bakıldığında, doğal olarak, bugünkü demokrasinin ne Platon ne de Aristoteles tarafından tanımlanan demokrasi olmadığı bilinse de demokrasinin temellerinin Antik Yunan’da atıldığı inancı yüksektir. Aristoteles’e göre Atina, demokrasisi’nin kurucusu, ünlü yasa koyucu Solon (640-559)’dur. Solon’un, mutlak oligarşiyi yıkıp halkın köleleştirilmesine son vermesi, Areios Pagos Kurulu gibi aristokratik ögeleri sürdürse de, bütünüyle halkın seçtiği üyelerden oluşan bir yargı sistemi kurmasıyla sonraki demokratik yönetimlere ilham verdiği söylenir. Solon’un, bu sisteme öncülük etmesine Fenikelilerin kurmuş oldukları şehircilik tipleri, Hammurabi ile Musa’nın, insanları borçlarından kurtaran yasalar çıkarmaları etkili olmuştur. Solon’un demokrasi anlayışı, Batı’nın demokratik yaşamının başlangıcı kabul edilir.

# **Demokraside Güç Tartışması**

Hiç kuşkusuz, demokrasinin kusursuz bir rejim olduğu söylenemez, her dönemde farklı *güç odaklarınca* denetlenen, kimi zaman da aynı odaklarca *kullanılan* Demokrasi, birbirini dengelemesi gereken güçlerin, orantısız kullanımı sonucunda kendisini yok eden bir sonuçla karşılaşabiliyor. İktidar olma gücünü kaybeden ve kolayca bu gücü yeniden elde demeyeceğini anlayan kesim ile iktidarı ele alanlar arasında demokrasinin geleceği tartışması başlıyor. *İktidar olma* ya da *iktidarı paylaşma* mücadelesi, demokratik olmayan yollarla karşıtını sindirmek ve gücünü kaybetmemek için çaba gösteren *derin güçler* doğrudan ya da dolaylı olarak *halk* arasında bir mücadele başlıyor.

# **Demokrasinin Güçlü Yönleri**

Demokrasinin diğer rejimler karşısında en önemli avantajlarından biri, *çatışma olmadan iktidarın el değiştirmesini* sağlamasıdır. Serbest seçim ve açık oy sistemi, halka sevdiği ve razı olduğu kimselerce yönetilme imkanı vermektedir. 

Aynı şekilde demokrasi, egemenliği halka verdiği ve güçler ayrılığı ilkesini benimsediği için güç temerküzünün, güç zehirlenmesinin önüne geçmektir. Bir taraftan hukukun üstünlüğünü esas aldığı diğer yandan da yöneticilerin denetlenmesinin, gözetlenmesinin ve gerektiğinde yargı önünde hesap vermesinin önünü açtığı için, keyfi uygulamaların önüne geçmektedir. 

Demokrasinin diğer rejimlere karşı avantajlarından birisi de onun, despotizmi engellemede, otoriterlik ve totaliterliğin önüne geçmede en önemli alternatif olmasıdır. Demokrasiler, kamu gücünü, zayıfı güçlüye karşı koruma istikametinde seferber ettiğinden, bireyi devlet karşısında önemli ve etkin hale getirir. Bireye, herhangi bir *devlet baskısına maruz kalmaksızın*, kendi düşünce ve tercihlerine göre hayatını yaşama imkanı hazırlar. Çoğulcu karakteriyle her türlü ayrımcılığın, dışlamanın ve ötekileştirmenin önüne geçer. Vatandaş haklarının anayasayla belirlendiği ve güvence altına alındığı, *devlet terörünün* ortadan kalktığı, mal ve can güvenliğinin sağlandığı gerçek demokrasilerde teşebbüs ve yatırım ruhu da canlanacaktır. Demokrasiyle yönetilen ülkelerin iktisadi yönden ilerlemeleri, sanayileşmeleri, teknolojik üstünlükleri ve ekonomik refahları da bunu göstermektedir.

# Demokrasinin Zayıf Yönleri

Demokrasinin istismara açık yanları da vardır. Bunlardan birisi **çoğunluk diktatörlüğüne** sebep olabilmesi, buna bağlı olarak *azınlık haklarını* tehlikeye atabilmesidir. Zira yönetimde halkın tamamının değil, çoğunluğun iradesi etkilidir. Çoğulculuk daima sağlanamayabilir. Yönetim ve siyasetin çoğunluğun istek ve taleplerine göre şekillendiği bir ülkede dinî, etnik veya siyasi azınlıkların bir kısım mahrumiyetler yaşamasını ve hatta baskılara maruz kalmasını önleyecek yeterli mekanizma ve değerlerin bulunmadığı ifade edilmiştir.

Demokrasiler **gizli bir oligarşiye** açıktır. Çünkü siyasi politikaların, halk iradesinden daha çok egemen sınıflar, baskı ve çıkar grupları tarafından belirlendiği görülmektedir. Geçmişte Pentagon’un sekreteri tarafından dile getirilen, “General Motors için iyi olan, Amerika için de iyidir.” sözü de oligarşinin siyasete müdahale hakkının deşifresi olarak anlaşılmış ve büyük tepkilere sebep olmuştur. Dolayısıyla demokratik karar mekanizmalarının; iş ve finans çevrelerinin veya siyasî elitlerin doğrudan veya dolaylı yollarla yapacakları müdahale ve manipülasyonlardan nasıl korunacağı önemli bir soru işareti olarak durmaktadır.

Bilgi ve birikim gerektiren siyasetin, vasıfsız halk kitlelerine bırakılmasının veya halkın tamamının yönetime eşit bir şekilde katılmasının doğru olup olmadığı tartışma konusudur. Çünkü %51’in tercih ve kararlarının doğru olmasının hiçbir garantisi yoktur. Hele *okumamış, cahil veya apolitik şahısların sayısının fazla olduğu* bir toplumun bu konuda isabetli kararlar almasının çok zor olduğu ifade edilmiştir.

Bir başka sorun da yapılan tercihlerde kitlelerin kendi başlarına özgür kararlar alıp alamayacağı veya siyasiler tarafından buna müsaade edilip edilmeyeceğidir. Aynı şekilde halkın, seçeceği adayları tanıması adına yeterli imkanlara sahip olup olmadığı da sorgulanabilir. Zira *seçim öncesi yapılan propaganda ve manipülasyonlarla* halk rahatça yönlendirilebilmektedir. Hele medya gücünün belirli ellerde toplandığı ülkelerde *kanaat oluşturma* imkanı da tekelleşmektedir. En demokratik ülkelerde bile toplumu bilmeyen, siyaset tecrübesi olmayan, dış ilişkilerden anlamayan vs. kişilerin yönetime geldiği görülür. Zira söz konusu kişiler kullandıkları propaganda tekniği, medya desteği ve sırtını dayadıkları partileri sayesinde bir şekilde halkı ikna etmenin veya aldatmanın yolunu bulurlar. Neticede demokrasilerde yönetimin ehliyetli, bilgili ve adil kişilerin değil; siyasi ve iktisadi gücü elinde tutan oligarşik bir azınlığın elinde kalması her zaman ihtimal dahilindedir.

Bunun yanında başka sorun da **siyasal partilerdir**. Çünkü seçilen yöneticiler partilerce belirlenmektedir. Bu belirlemelerde de kamu faydasından daha çok parti menfaatleriyle partilerin güç devşirdiği çevrelerin çıkarları öne çıkmaktadır. Halk, mevcut siyasi partilere güvenemediği ve bunların hiçbirisini yönetim adına liyakatli bulmadığı durumlarda çaresiz ve alternatifsiz kalmaktadır. Aynı şekilde gerek yönetime geçen gerekse muhalefette kalan partiler ülke sorunlarından ziyade *kendi iktidarlarını güçlendirmekle ve geleceklerini garanti altına almakla* ilgilenmekte; halka daha iyi hizmet verme yerine, *sahip oldukları ideolojiyi hâkim kılmaya çalışmakta*; iktidar olur olmaz karşıt ideolojideki amir ve memurları tasfiyeye girişerek kendi yandaşlarına görev vermekte; dolayısıyla da ciddi bir **pragmatizme ve oportünizme** saplanmaktadırlar.