# 1927-1945 Arası Demografik Gelişmeler

Cumhuriyet’in kuruluşunda 14 milyondan az olan Türkiye nüfusu bugün 70 milyonu aşmış durumdadır.

Türkiye’de 1950’li yıllara kadar nüfusun dörtte üçü kırsal alanlarda yaşamaktayken, zaman içinde tam tersi yönde bir gelişme olmuş ve bugün nüfusun dörtte üçü kentsel alanlarda yaşamaya başlamıştır.

1960’ların ikinci yarısına kadar kadın başına ortalama 6‐7 doğum düşerken bugün kadın başına ortalama doğum sayısı nüfusun ancak kendini yenileyebileceği bir düzeye, yani 2 doğuma kadar düşmüştür.

Doğan her 1000 bebekten 274’ünün bir yaşını tamamlayamadan öldüğü 1940’lı yıllardan sonra 1980’lere kadar bebek ölümlülüğünün düzeyi 1000’de 100’lerin üzerinde seyretmiş ve bugün 1000’de 17 düzeyine gerilemiştir. (TÜİK, 1995; TÜSİAD, 1999; HÜNEE, 2009)

Cumhuriyet’in ilk yıllarında doğuşta yaşam beklentisi yaklaşık olarak 35 yıl iken bugün yaklaşık olarak 74 yıla yükselmiştir (DPT, 2007).

Türkiye nüfusunun geçirdiği bu değişimler demografik dönüşüm olarak adlandırılan sürecin tamamlanmasına çok yakın bir evrede olduğumuza işaret etmektedir.

Türkiye’nin yaşadığı demografik dönüşüm sürecini üç aşamada incelemek mümkündür.

- Sürecin ilk aşaması olarak pronatalist (doğum yanlısı) nüfus politikalarının egemen olduğu 1923‐1955 dönemi;
- İkinci aşama olarak antinatalist (doğum karşıtı) politikalara geçiş yapılan 1955‐1980 dönemi;
- Üçüncü ve son aşama olarak ise antinatalist politikaların yerleşmiş olduğu 1980 ve sonrasındaki dönem ele alınarak tartışılacaktır.

# Cumhuriyet’in Devraldığı Sorunlu Miras

Türkiye’deki demografik dönüşüm sürecini modernleşme süreci ile el ele giden bir süreç olarak değerlendirmek doğru bir yaklaşım olacaktır.

Osmanlı İmparatorluğu coğrafyasında modernleşme süreci Cumhuriyet’in kuruluşundan çok daha önceleri başlamıştır.

III. Selim ve II. Mahmut’un ıslahatları, Tanzimat Fermanı, Birinci ve İkinci Meşrutiyet, modernleşme sürecinde Cumhuriyet’in kuruluşunu önceleyen önemli aşamalar olmuştur.

Benzer şekilde Türkiye’de demografik dönüşüm süreci de Cumhuriyet’in kuruluşu ile birlikte başlamamıştır.

![[/Screen Shot 2023-03-19 at 14.33.48.png]]

Osmanlı’nın İstanbul, İzmir, Bursa gibi büyük kentlerinde Cumhuriyet’in kuruluşundan çok daha öncesinde doğurganlık düşük düzeylere inmiştir.

1885 ve 1907 yıllarında yapılan Osmanlı nüfus sayımlarına göre İstanbul’da toplam doğurganlık hızı sırasıyla 3.5 ve 3.8 olarak ölçülmüştür (Duben ve Behar, 1996).

Türkiye genelinde doğurganlık seviyesinin, İstanbul’un o zamanki seviyesine düşmesi ancak 1980’li yıllarla birlikte mümkün olmuştur.

Alan Duben ve Cem Behar (1996) yine bu sayımların sonuçlarına göre bu kentlerde erkek ve kadınların ilk evlilik yaşlarının bugün Türkiye’de gözlenen ilk evlilik yaşlarından daha yüksek olduğunu ortaya koymuşlardır.

Balkan savaşları, Birinci Dünya Savaşı ve Kurtuluş Savaşı’nda verilen büyük kayıpların ardından Türkiye coğrafyasında yaşayan nüfus oldukça azalmıştır.

Sosyal ve ekonomik yaşamın yeniden inşa edilmesi için, Cumhuriyet’in ilk yıllarında nüfus artışına ihtiyaç duyulmuştur.

Çalışma çağındaki nüfusun, özellikle de erkek nüfusun azlığı, ekonomik ve sosyal kalkınma sürecinin önündeki en büyük engellerden birisi olarak algılanmıştır.

Cumhuriyet kurulduktan hemen dört yıl sonra 1927 yılında ilk nüfus sayımının yapılmış olması, nüfus konusunun ne kadar hayati bir öneme haiz olduğuna işaret etmektedir (Tamer ve Bozbeyoğlu, 2004).

1927 Nüfus Sayımı’nda Türkiye nüfusu 13,6 milyon olarak bulunmuş; cinsiyet oranının yani 100 kadın başına düşen erkek nüfusun çok düşük olduğu (93) teyit edilmiştir.

Cumhuriyet’in kuruluşundan 1950’li yılların ortalarına kadar, Türkiye’de nüfus politikaları hep nüfusu artırmak doğrultusunda olmuştur.

Nüfusun büyüklüğü, büyük millet (!) olmanın bir gereği olarak görülmüştür.

Nüfus büyüklüğüne ilişkin bu algı, Birinci Dünya Savaşı sonrasında hemen hemen tüm ülkelerde de benzer şekilde olmuştur.

Bu dönemde Türkiye’de olduğu gibi, tüm Avrupa ülkelerinde ve özellikle de Hitler Almanya’sında, Mussolini İtalya’sında doğurganlığı artırıcı, yani pronatalist nüfus politikaları hâkim olmuştur.

Bu kapsamda doğurganlık hızlarının artırılması, sağlık hizmetlerinin iyileştirilerek ölümlülük düzeylerinin düşürülmesi ve yurt dışından Türkiye’ye göçün özendirilmesi politikaları uygulama alanı bulmuştur.

Bu dönemde uygulanan pronatalist nüfus politikaları temel olarak ekonomik gerekçelerle savunulmuş, nüfus artışının ekonomik kalkınmaya olumlu bir katkı yapacağı vurgulanmıştır.

Cumhuriyet döneminin ilk 20 yılında bu yaklaşıma uygun olarak bir dizi yasa yürürlüğe girmiştir.

1929 yılında beşten fazla çocuğa sahip aileler yol vergisinden muaf tutulmuş, sonrasında 1930 yılında altı ve daha fazla çocuklu ailelere madalya verilmesi uygulamasına başlanmıştır. 6 Mayıs 1930 tarihinde nüfus artışına katkı yapması amacıyla Umumi Hıfzıssıhha Kanunu yürürlüğe sokulmuştur.

- Pronatalist nüfus politikalarının ilk resmi belgesi niteliğinde olan Umumi Hıfzıssıhha Kanunu’nun 152. maddesi ile gebeliğe engel olacak ya da çocuk düşürmeye yarayacak her türlü araç ve gerecin ithali, dağıtımı ve satışı yasaklanmıştır.

Yine bu dönemde, 1926’da kabul edilen Türk Medeni Kanunu ile erkekler ve kadınlar için belirlenen asgari evlilik yaşları (sırası ile 18 yaş ve 17 yaş), 1938 yılında erkekler için 17’ye, kadınlar için ise 15’e indirilmiştir.

Doğurganlığı artırmayı amaçlayan bu yasaların yanı sıra, bu dönemde nüfusu artırmak için yurt dışında yaşayan Türk nüfusun anavatana göçünü teşvik eden kanunlar da çıkarılmıştır.

Bu amaçla, 1934 yılında muhacir ve mültecilerin iskân edilmelerini, yerleşmelerini kolaylaştıran çeşitli kanunlar çıkarılmıştır.

Türkiye bu dönemde tarıma dayalı bir ekonomiye sahiptir. 

1930’larda ithal ikameci sanayileşme kentlerde yeni iş fırsatları yaratmıştır.

Ancak kentlerde de doğal nüfus artışı bulunduğu için kırsal kesimden kentlere göç gerçekleşmemiştir.

İkinci Dünya Savaşı döneminde pronatalist nüfus politikaları uygulanmaya devam etmesine rağmen nüfus artışında önemli bir durağanlaşma görülmüştür.

Yetişkin çağdaki çok sayıda erkeğin silah altına alınması nedeniyle, bu dönemde bekârlar evliliklerini, evli olanlar ise doğumlarını ertelemiştir.

Öte yandan, sağlık koşullarının kötüleşmesi ölüm oranlarını etkilemiş, kaba ölüm hızı (1000 kişiye düşen ölüm hızı) 1000’de 30’lara yaklaşmıştır.

Dolayısıyla, II. Dünya Savaşı yıllarını doğurganlık ve ölümlülükte eğilimin kısmen tersine çevrildiği bir ara dönem olarak değerlendirmek mümkündür.

İkinci Dünya Savaşı sonunda çok partili döneme geçilmesinin ardından iktidara gelen hükümetler nüfus politikalarında herhangi bir değişikliğe gitmemiş, tek parti dönemindeki hükümetlerde olduğu gibi, programlarında pronatalist nüfus politikalarına yer vermişlerdir

Türkiye’nin nüfus büyüklüğü, 1923 ve 1955 yılları arasında 13 milyondan 24 milyona yükselerek neredeyse ikiye katlanmıştır.

Özellikle 1955’lerden sonra anne ve çocuk sağlığına dair itirazların yükselmesinden sonra protonatalist politikada kısmi gevşemeler görülmüştür.

![[/Screen Shot 2023-03-19 at 14.35.47.png]]

![[/Screen Shot 2023-03-19 at 14.35.56.png]]

![[/Screen Shot 2023-03-19 at 14.36.14.png]]

![[/Screen Shot 2023-03-19 at 14.36.21.png]]