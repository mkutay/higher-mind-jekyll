# İki Savaş Arasında Dünya (Özet)

# **Zaferden Bunalıma Liberal Demokrasi**

Liberal demokrasiler büyük otoriter imparatorlukların yıkılmasıyla sonuçlanan dünya savaşından görünürde zaferle çıkmışlardı. Ancak bu savaş, demokrasiye rakip olacak başkasiyasî rejimlerin doğmasına da neden oldu. Gerçekleştirilen ekonomik refah ve uluslararası ilişkilerde yaşanan rahatlama, 1920’li yıllar boyunca savaşın gölgesini uzak tutmayı başardıysa da, 1929’da başlayan ekonomik krizle birlikte ufukta kara bulutlar belirmeye başladı. Normale dönüş yalnızca dış görünüşteydi; liberal demokrasiler temelden sarsılmıştı. Bunun da ötesinde, uluslararası ilişkiler yeni bir gerilimin eşiğine gelmişti.

# **Avrupa İmparatorluklarının Sonu ve 1920'li Yıllar**

19. yüzyıl boyunca otoriter rejimlerle liberal demokrasileri karşı karşıya getiren rekabet, 1918’de demokrasiler lehine aşılmış görünüyordu. 1918 kasımı başlarında, Almanya İmparatoru II. Wilhelm von Hohenzollern ve onun ardından Avusturya-Macaristan İmparatoru Karl von Habsburg tahtlarını bıraktılar. Çarlık rejimi de bundan bir yıl önce Şubat Devrimi ile ortadan kaldırılmıştı.

Böylece Avrupa’daki üç büyük imparatorluk hanedanı devrim ya da yenilgiye boyun eğerek tarihe karışmış oldu. Diğer yandan, savaşa Almanya’nın yanında katılmış olan Osmanlı İmparatorluğu bu mücadeleden çok zayıf düşmüş olarak çıktı ve varlığını ancak üç yıl daha sürdürebildi. 1922’de padişah Türkiye’yi terk etmek zorunda kaldı ve bundan bir yıl sonra Mustafa Kemal Türkiye Cumhuriyeti’nin kurulduğunu ilan etti.

Savaşın dört imparatorluğu ortadan kaldırdığı Avrupa’nın siyasî haritası da büyük oranda yeniden biçimlendi. Demokrasi ve cumhuriyet zafer kazanmış gibi görünüyordu. Almanya’da Kaiser’in gidişinden sonra cumhuriyet ilan edildi. Orta Avrupa’da, Avusturya-Macaristan İmparatorluğu’nun yıkıntıları üzerinde yeni cumhuriyetler kuruldu: Çekoslovakya, Polonya, Avusturya. Ancak yenilgiye uğrayan Alman ve Macarların öfkesi hâlâ canlıydı.
Rakip rejimlerin ortaya çıkışı, 1920’li yıllar, kendilerini demokrasiye rakip olarak gösteren bazı siyasî modellerin gelişmesine de tanık oldu:

- Rusya’da 1917 sonbaharından beri iktidarda olan Bolşevikler, 1919’da Moskova’da III. Enternasyonal’i kurdular. Bu yeni oluşum, 1918-1919’da Almanya ve Orta Avrupa’daki devrimci çevreleri yeniden alevlendirdi. İmparatorlukların yıkıntılarından doğmuş olan genç devletler, aralarında şiddetli bir mücadele olan devrimci komünistlerle Almanya’daki Freiekorps gibi karşıdevrimci güçlerin ortak hedefleri oldu.
- Öte yandan, ekonomik güçlükler, toplumsal mücadeleler, grevler ve siyasal tedirginlik, başka bir siyasî model olan faşizmin yerleşmesini (İtalya’da hemen 1922’den itibaren) kolaylaştırdı. Faşizm kendini açıkça hem demokrasinin hem komünizmin düşmanı olarak tanımlıyordu.

1920’li yıllar boyunca faşizm İtalya, komünizm ise Rusya ile sınırlı kalsa da, artık Avrupa’da liberal demokrasiye rakip siyasal rejimler bulunuyordu. Bu saptama iki savaş arası dönemin tarihine de ışık tutar: 1929’da krizler patlak vermeye başladığından da, bu rakip modellerin çekiciliği artacak ve 1918’de zafer kazanmış gibi görünen demokrasi derinden sarsılacaktı.

Oysa 1919-1920’de parlamenter demokrasi yalnızca zaferini kutlamakla kalmıyor, ayrıca sağlamlaşmış görünüyordu. Amerika Birleşik Devletleri, savaştan hemen sonra yaşanan kısa süreli ekonomik ve toplumsal güçlüklerin ardından, 1929’a kadar "Prosperity" (Refah) adı verilen bir dönemden geçti. Fransa da savaş sonrasının çalkantılarını atlatmayı başardı. Genç Weimar Cumhuriyeti bile, başlangıçta çektiği büyük güçlüklere rağmen Alman markı 1923’te çökmüştü, 1924’ten itibaren istikrara kavuştu. Sanayileşmiş ülkelerin yüksek refah düzeyi o günlerde demokrasinin sağlamlaşması konusunda en büyük güvence gibi görünüyordu.

# **I. Dünya Savaşı Sonrası Avrupa**

**Soru:** Dağılan İmparatorluk sistemleri yerine nasıl devlet modelleri oluşmuştur? Bu yeni yapının 2. Dünya savaşının çıkışını kolaylaştırdığı söylenebilir mi?

## **1920’li Yıllarda Refah ve Sınırları**

### **İkinci Sanayi Devriminin Yayılması**

Birinci Dünya Savaşı’ndan sonraki ilk yıllar, savaşta zayıf düşmüş ve özellikle Amerika Birleşik Devletleri’ne borçlanmış olan Avrupa ülkeleri için zor yıllar oldu. ABD ile Avrupa kıtası dışından başka "yeni ülkeler" (Arjantin, Brezilya), 1914-1918 arasında önemli bir ekonomik büyüme yaşadılar. Savaş ekonomisinden barış ekonomisine geçişin güçlüklerine bağlı kısa süreli bir ekonomik kriz 1920-1921’de Avrupa ve ABD’yi etkiledi. Geçiş süreci çoğu ülkede 1922’de, Almanya’da da 1924’te tamamlandı. Bundan sonra, 1920’li yılların geri kalanı, 1929’a kadar, ekonomik büyüme dönemi oldu. Hat üretimi ya da standartlaşma gibi yeni üretim yöntemlerinin yaygınlaşması sayesinde sanayi üretimi, 1919-1929 arasında Avrupa ve ABD’de %50’den fazla artış gösterdi.

Ancak gelişme ritmi ülkeden ülkeye değişiyordu. Örneğin ABD’nin refaha ulaştığı dönemde, Birleşik Krallık önemli ekonomik güçlükler çekiyordu. Büyüme de faaliyet alanlarına göre farklılık gösteriyordu. 1930’da kömür hâlâ dünyada tüketilen toplam enerjinin % 75’ini sağlıyordu, ama altın çağı artık geride kalmıştı. Dünyadaki maden kömürü üretimi 1919-1929 yılları arasında hafif bir artış göstererek 1.040 milyon tondan 1.295 milyon tona çıktı. Buna karşılık, petrol üretimi neredeyse üç kat (1919’da 76, 1929’da 205 milyon ton), elektrik üretimi ise altı kat arttı. Diğer yandan, kimya sanayi ve alüminyum üretimi gibi yeni sanayi kolları gelişti.

### **Refahın zayıf noktaları**

Yaşanan refahın, örneğin parasal alanda, bazı zayıflıkları da vardı. 19. yüzyılda uluslararası alanda altın standardı sistemi geçerli olmuş, dünyadaki başlıca para birimleri altına bağlanmıştı. Birinci Dünya Savaşı bu sistemi bozdu. Orta ve Doğu Avrupa’daki pek çok para biriminin değeri, altın stoklarının azalması ya da söz konusu ülkelerde altın bulunmaması nedeniyle düştü. Altın kambiyo standardına geçilmesine rağmen, parasal çalkantılar, savaş borçları ve galip ülkelere ödenmesi gereken tazminatlar uluslararas ticaretin gelişmesini engelledi.

O dönemde dünya henüz savaşın ve sonuçlarının doğurduğu malî dengesizliğin sıkıntısını çekiyordu. Savaş borçları ile ilgili ödemeler ABD’ye doğru akıyor, Almanya ise savaştan galip ayrılan Avrupa ülkelerine tazminat ödüyordu. Bu nedenle bu ülkede ağır bir para krizi yaşandı, 1923’te mark çöktü (20 Kasım 1923’te 1 dolar 4.200 milyar mark değerindeydi) ve ülkede hiperenflasyon oluştu.

Savaşın bu dolaylı sonuçlarına daha derin dengesizlikler de eklendi. Bir yandan, borçlanan ve tarım ürünlerindeki fiyat düşüşünden etkilenen köylü sınıfı ekonomik gelişmenin dışında kaldı. Diğer yandan, sanayi üretiminin pazara ihtiyacı vardı, oysa mevcut pazar böyle bir üretim artışını güçlükle hazmedebiliyordu.

Büyük umutlarla başlayan yıllar 1929 ekonomik buhranıyla son buldu. Milyonlarca Amerikalı işsiz kalmış ve kriz kısa süre sonra tüm dünyaya yayılmıştı. Krizin toplumsal etkisi çok büyük oldu. Milyonlarca insan açlık tehlikesiyle karşı karşıya kaldı. 

### **ABD’deki Krizden Küresel Krize**

Wall Street borsasının çökmesi dünyada zincirleme etkilere yol açtı. Gerçi 1930’lu yıllarda Amerikan ekonomisinin dengesinin bozulmasında tek neden New York borsasının yaşadığı "kara perşembe" değildir. Ama 1929 ekiminden sonra olaylar peşpeşe geldi ve ABD birkaç ay içinde altüst oldu. Bankalar iflas etti, sanayi üretimi iyice yavaşladı, işsizlik arttı, liberal ekonominin faziletlerine duyulan güven yok oldu. Bu tarihle birlikte, demokrasi rejimi de iki yerden yara aldı: Büyük liberal demokrasilerden biri sarsılmıştı ve refahın temeli gibi görünen ekonomik liberalizm derin bir krizle karşı karşıyaydı.

ABD’nin dünya ekonomisindeki ağırlığı nedeniyle, kriz hızla yayıldı. Amerikalı bireysel yatırımcılar ve bankalar ABD dışına yaptıkları yatırımları kesmekle kalmadılar, ülke dışında, özellikle de Almanya’da bulunan sermayelerini de ABD’ye çektiler. Dolayısıyla, ABD’de yaşanan krizin "ihracı" ülke dışındaki Amerikan sermaye yatırımlarının geri çekilmesiyle gerçekleşti. Sermayeden yoksun kalan ülkeler ithalatlarını ve ekonomik faaliyetlerini sınırlandırmak zorunda kaldılar. Uluslararası ticaretin giderek azaldığı gözlendi. Krizin yayılması, uluslararası para sistemindeki dengenin bozulmasıyla daha da hızlandı. Birleşik Krallık 1931’de para birimini devalüe etti.

Kriz tüm dünyayı farklı derecelerde etkiledi, ama küresel gerilemenin boyutları şaşırtıcıydı: 1932 temmuzunda dünyadaki toplam sanayi üretimi 1929 haziranına oranla % 38, ticaret hacmi de % 25 azaldı (tüm dünyada fiyatların çökmesi nedeniyle, ticaretteki düşüş değer olarak % 60’lara ulaştı).

### **Demokrasilerin krizi**

Kriz yalnızca ekonomiyle sınırlı kalmadı. Yıkıcı toplumsal sonuçları da oldu. Büyük sanayileşmiş ülkelerde işsizlik giderek yayıldı. İşsizliğin neredeyse hiç bulunmadığı bir dönemden sonra, işsizlerin de henüz hiçbir güvencesinin olmadığı bir dönemde ortaya çıktığı için, krizin etkisi korkunç boyutlarda hissedildi. 1932’de dünyada en az 30 milyon işsiz vardı; bunlardan 12 milyonu ABD’de, 5 milyonu da Almanya’da bulunuyordu.

Krizin siyaset ve diplomasi alanında da önemli sonuçları oldu. 1920’li yıllarda yaşanan refahın sağlamlaştırdığı liberal demokrasi temelinden sarsıldı:

- Demokrasiyle rekabet içinde bulunan siyasal rejimler krizle birlikte güçlendiler. Bir yandan bolşevik Rusya ve faşist İtalya, liberalizme yönelttikleri siyasal ve ekonomik eleştirilerin haklılığını kanıtlamanın yolunu bu krizde bulmuş görünüyorlardı. Diğer yandan, Almanya’daki nazi hareketi ülkenin içine düştüğü ekonomik ve siyasal bunalımın büyüklüğü karşısında yeniden güç kazanıyordu
- Kriz, demokrasinin hakim olduğu ülkelerde de rejime karşı olan siyasal güçlerin gelişmesini kolaylaştırdı. Parlamenter rejim karşıtlığı aşırı sağcı hareketler ve 1930’lu yılların krizinde III. Enternasyonal’in dile getirdiği gibi "kapitalizmin son krizi"ni gören komünist partiler, bunların başında geliyordu.
- En önemlisi ise, Milletler Cemiyeti’nin simgelediği genel güven ortamının giderek sorgulanmasıydı.

### Bunalım ortamında demokrasiler

Ekonomik kriz ve doğurduğu tehlikeli siyasal sonuçlar karşısında demokrasilerin hareketsiz kaldıkları söylenemez. Hitler’in 1933’te iktidara gelmesiyle Weimar Cumhuriyeti ortadan kalktıysa da, diğer üç büyük demokrasi, bir deflasyon politikas deneyen Fransa, Birleşik Krallık ve krizin en ağır biçimde yaşandığı ABD, bu sınavı başarıyla atlatmayı ve birer demokrasi olarak kalmayı başardılar. ABD’de siyasal iktidar, krizin başından itibaren manevra yapacak fırsat bulmakta güçlük çekti. Başkan Hoover (1928- 1933) büyük imar çalışmaları başlattı ve işsizlere yapılacak yardımı örgütledi, ama bu önlemler yetersiz kaldı. Hoover, kasım 1932 başkanlık seçimlerinde demokratların adayı Roosevelt’e yenildi. Aynı zamanda Amerikan kurumları, krizin şokuna ne kadar dayanıklı olduklarını da gösterebildiler: 1932 seçimlerinde ABD Komünist Partisi ancak 100.000 oy alabildi.

Demokrasilerin siyasal alanda derinden sarsıldıkları Avrupa’nın aksine, ABD’de kriz ekonomik ve toplumsal boyutlarıyla sınırlı kaldı. Orta Avrupa ve Balkanlar’da otoriter ve faşist eğilimli rejimler çoğaldı.

### **Kriz karşısında Amerikan demokrasisi:  New Deal**

Franklin Roosevelt, krizle mücadele etmek için seçim kampanyası sırasında New Deal ("yeni dağılım") politikasını ilan etmişti. Esas olarak kağıt oyunlarında kullanılan bu terim, Roosevelt’in başkanlığının ilk haftalarında (mayıs-haziran 1933) alınan kapsamlı önlemleri ifade ediyordu:

- Banking Act (Bankacılık Yasası), bankacılık sistemini yeniden düzenlerken, dolar kuru da altından bağımsız hale getirildi. Ocak 1934’te doların değeri % 41 oranında düşürüldü. Bu önlemler Amerika’nın ihracatını kolaylaştırdı ve şahıs borçlarını, özellikle de 1920’li yıllardan beri büyük miktarda borçlanmış olan çiftçilerin borçlarını hafifletti.
- Agricultural Adjustment Act (Tarımsal Düzenleme Yasası) tarım ürünlerinde fiyat artışını kolaylaştırmak için devlet primleriyle tarımsal üretimin azaltılmasını sağladı.
- National Industrial Recovery Act (Ulusal Sanayii Canlandırma Yasası) ise, ücretlerin arttırılmasını öngörüyordu.

Roosevelt, satın alma gücünün artması ve devletin ekonomideki rolünün büyümesiyle tüketimin, dolayısıyla ekonomik faaliyetin artacağını umuyordu, böylece işsizlik de azalacaktı. Yine aynı nedenle devlet büyük imar çalışmalarını (barajlar) finanse etti. Bu sayede hem işsizlere iş verilebiliyor, hem de yoksul bölgelere su ve elektrik sağlanıyordu (Tennessee Vadisi Yönetimi).

Roosevelt, politikasını uygulamaya koyarken bazı güçlüklerle karşılaştı. İş dünyasının patronları alınan önlemleri masraflı buluyor ve devlet müdahalesinin liberal kapitalizme aykırı olduğuna inanıyordu. Çoğunluğu cumhuriyetçi olan Anayasa Mahkemesi yargıçları, Roosevelt’in aldığı önlemlerin anayasaya aykırı olduğunu ilan ettiler. Ama Roosevelt 1936’da açık farkla yeniden seçildi. Parlak seçim sonuçları Anayasa Mahkemesi’nin muhalefetini savunmasız bıraktı. Ancak, 1935 yılında "ikinci New Deal"i başlatan Roosevelt (toplu sözleşme sistemini kuran Wagner Yasası, işsizlik, hastalık ve yaşlılık sigortalarını getiren Sosyal Güvenlik Yasası), 1937’de yeni ekonomik güçlüklerle ve yeniden artan işsizlikle (1938’de 10 milyon işsiz) mücadele etmek zorunda kalacaktı.

Alınan önlemler, 1933’ten itibaren, geçmiş yıllarda fazlasıyla zorlanan Amerikalıların demokratik rejime yeniden inanmasını sağladı. Liberal kapitalizme artık bir refah devletinde geçerli olan uygulamalar eşlik ediyordu. Amerikan demokrasisi kriz sınavından başarıyla çıkmıştı. Ama ABD’de krizin etkilerinin kesin olarak ortadan kalkması, ancak İkinci Dünya Savaşı’nın başındaki silahlanma çabalarıyla mümkün olacaktı.

# **İki Savaş Arası Siyasi Gelişmeler ve Gerginliğin Artması**

## **Savaşın "Yasadışı" İlan Edilmesi**

Fransa ve Almanya arasındaki gerginlik: Savaşın bitiminden itibaren, savaş borçları ve Almanya’nın ödemesi gereken savaş tazminatları sorunu uluslararası ilişkilerin merkezine yerleşti. Fransız Maliye Bakanı Klotz’un daha 3 Aralık 1918’de dile getirdiği gibi, "Almanya’nın savaşın bedelini ödemesi gerekiyor"du. "Almanya ödemeli" teması Fransız siyasetçilerin söylevlerinde geniş ölçüde yer alıyordu. Fransa, güvenliğini sağlamak ve Almanya’ya tazminatları ödetebilmek için iki farklı politika izleyebilirdi: Askerî müdahale ile tehdit etmek ya da Milletler Cemiyeti bünyesinde uluslararası arabuluculuğa başvurmak.

1924’e kadar, daha çok bu çözümlerden ilki ön plana çıktı. Raymond Poincaré, 1922- 1924 arasında "infaz" adı verilen bir politika izledi. Buna göre Almanya, Versailles Antlaşması’nın tüm koşullarını yerine getirmek zorundaydı. Bu tavır, Ruhr bölgesinin 1923 ocak ayından itibaren Fransa ve Belçika birlikleri tarafından işgal edilmesiyle doruk noktasına ulaştı. Alman para biriminin çökmesi, savaş tazminatlarının değersiz kağıt marklarla ödeneceği endişesini doğurmuştu. Poincaré, Ruhr bölgesindeki kömüre askerî işgal yoluyla el koyarak Almanya’yı cezalandırmak istiyordu.

Ruhr bölgesinin tümüyle tahliyesi ancak 1925 ağustosunda gerçekleşebildi. Ama bu süre içinde Fransız-Alman ilişkilerini derinden etkileyen gelişmeler yaşandı. Bunun ilk belirtisi, Almanya’nın ödemesi gereken tazminatların zamana yayılmasını öngören Dawes Planı’nın Fransa tarafından kabul edilmesiydi (1924). Almanya 1923’te yaşadığı hiperenflasyondan yeni para birimi Reichsmarkın piyasaya sürülmesiyle kurtuldu; ABD’nin verdiği borçlardan yararlandı ve Dawes Planı tazminat ödemelerinin uzun yıllara yayılmasını sağladı.

## **Milletler Cemiyeti’nin en parlak dönemi**

Fransız-Alman yakınlaşmasının belirleyici etkisiyle, 1924-1929 arasında uluslararası ilişkiler yumuşama dönemine girdi. Bu yumuşama havası iki devlet adamının kişiliğinde vücut buluyordu: Almanya’da 1929’a kadar Dışişleri Bakanı olarak görev yapan Gustav Stresemann ve Fransa’da 1925-1932 yıllarında aynı görevi yürüten Aristide Briand.

1925 ekiminde Fransa, Almanya, Birleşik Krallık, İtalya ve Belçika’nın temsilcileri Locarno’da (İsviçre) bir araya geldiler. Bu buluşmada kabul edilen "Ren Paktı" Fransa, Belçika ve Almanya arasındaki sınırların dokunulmazlığını güvence altına aldı. Ortaya çıkabilecek anlaşmazlıkların çözümü için bir uzlaştırma kuruluna ve duruma göre Milletler Cemiyeti’ne başvurulması kararlaştırıldı. Aristide Briand, o tarihten itibaren "Locarno ruhu"ndan söz etmeye başladı. 1926’da, Almanya Milletler Cemiyeti’ne katıldı ve Briand’ın heyecanlı söyleviyle karşılandı: "Geri durun tüfekler, mitralyözler, toplar! Arabuluculuğa, uzlaşmaya, barışa yer açın!". 1928’de, **Briand-Kellogg** paktı savaşın "yasadışı" olduğunu ilan etti.

1920’li yılların sonunda yaşananlar, bu genel güven ortamına duyulan inancın iyi bir göstergesiydi. 1929’da Young Planı Almanya’nın borçlarını bir kez daha azalttı ve ödeme programını yeniden yapılandırdı. Fransız birlikleri Versailles Antlaşması ile belirlenen tarihten beş yıl önce Ren bölgesinden çekildiler. Tahliye tarihinin simgesel önemi vardı: 1920’li yılların sonunda, Batı’nın büyük liberal demokrasileri etkili ve istikrarlı bir uluslararası ilişkiler sistemi kurmuş gibi görünüyorlardı. Ama 24 Ekim 1929’da Wall Street borsasında patlayan kriz, görünürdeki bu istikrarın veda çanlarını çalacaktı.

Milletler Cemiyeti 1920'li yılların en önemli uluslarası kurumuydu. Bu yapı sayesinde I. Dünya Savaşı gibi bir felaketin tekrarlanmayacağına inanılıyordu. Ancak 1929 ekonomik krizi her şeyi değiştirecekti...

# **Ufuklar Kararıyor**

## **Milletler Cemiyeti’nin Başarısızlığı**

Milletler Cemiyeti’nin zayıflığı 1931’den itibaren ortaya çıkmaya başladı. Dünyanın her yerinde gümrük duvarlarının yükseltilmesinden olumsuz etkilenen Japonya, yeniden bir fetih politikası izlemeye başladı ve Çin’in kuzeyindeki Mançurya’yı ele geçirdi. Japonya da, Çin de Milletler Cemiyeti üyesiydi; ancak Çin’in itirazları sonuçsuz kaldı. Japonya birliklerini geri çekmedi; 1933’te Milletler Cemiyeti’nden ayrıldı ve Mançurya’yı Mançukuo adıyla bir Japon protektorası haline getirdi.

Ortak güvenlik girişiminin bu şekilde başarısızlığa uğraması, 1919’dan beri yeşermekte olan genel silahsızlanma projelerinin birer hayal ürünü olmaktan ileri gidemediğini ortaya çıkardı. Gerçi şubat 1932’de, uzun süre öncesinden öngörülmüş olan bir konferans, yine Milletler Cemiyeti’nin bayrağı altında Cenevre’de toplandı. Ancak konferans uzayıp giderken, 1933’te Almanya’da Şansölye seçilen Hitler, aynı yılın ekim ayında Alman delegasyonunu geri çağırdı. Ekonomik krizin ülkeleri kendi içlerine kapanmaya, hatta bazılarını tümüyle otarsi uygulamaya itmesi gibi, Milletler Cemiyeti’nin iflası da devletleri silahsızlanma alanında her türlü uzlaşma fikrinden yavaş yavaş uzaklaştırdı.

Durum giderek endişe verici bir hal alıyordu. Avrupa’da otoriter rejimlerin sayısı artmıştı. Macaristan, Portekiz ve Polonya’da diktatörlükler henüz 1920’li yılların başında yerleşmişti. Ekonomik krizin yayılması ve Alman ve İtalyan modellerinin çekiciliğinin artması, 1930’lu yıllar boyunca Avrupa’da diktatörlüklerin yükselişini kolaylaştırdı: Baltık ülkeleri, Bulgaristan, Yunanistan ve Romanya da listeye eklendi. 1936’da, 28 Avrupa ülkesinden yalnızca 13 tanesi demokrasi ile yönetiliyordu. Liberal demokrasinin zayıflama belirtisi olan bu yayılma, uluslararası gerginliği de arttırdı.

## **Tehlikenin Büyümesi**

Milletler Cemiyeti’nin başarısızlığı 1934 ve 1935’te iyice belirginleşti. 1934 yazında Hitler Avusturya’da Şansölye Dollfuss’un öldürülmesine yardım ederek bir darbe gerçekleştirmeyi denedi. Bunu Anschluss’un, yani Avusturya’nın Almanya’ya katılmasının ilk adımı olarak görüyordu. Ancak Mussolini, üç İtalyan tümenini Avusturya sınırına yığarak Almanya’nın girişimine son verdi.

O sıralarda Almanya, henüz komşularına oranla zayıftı. Hitler gizlice geniş bir silahlanma programı başlattı ve 1935 martında Versailles Antlaşması’nı ihlal ederek zorunlu askerlik hizmetini yeniden uygulamaya koydu; ama ordusu donanım bakımından henüz yetersizdi. Çekoslovakya, Romanya ve Yugoslavya ile bir "Küçük İtilaf" oluşturan Fransa, Almanya’yı yalnız bırakmanın yollarını arıyordu. Nisan 1934’te, Fransız, İngiliz ve İtalyanların katılımıyla Stresa’da toplanan bir konferansta Avusturya’nın toprak bütünlüğü güvence altına alındı. Aynı yılın mayıs ayında Fransız Dışişleri Bakanı Pierre Laval Sovyetler Birliği ile bir anlaşma imzaladı. Almanya böylece yalnız kalmıştı.

Ancak, Etiyopya savaşı "Stresa cephesi"nin çatlamasına yol açtı. Sömürge topraklarını genişletmek isteyen İtalya, 1935 ekiminde Afrika’daki son bağımsız ülke olan Etiyopya’yı işgal etti. İşgal 1936 mayısında tamamlandı. Milletler Cemiyeti, üyesi olan Etiyopya’yı savunmayı başaramadı. İtalya’nın Birleşik Krallık ve Fransa tarafından kınanması Mussolini’yi bu iki ülkeden uzaklaştırarak, kendisine destek veren Hitler’le yakınlaşmasına neden oldu. Hitler, 1936 baharında Versailles Antlaşması’nı bir kez daha ihlal ederek Ren bölgesini yeniden silahlandırdığında, karşısında ne yapacaklarına karar veremeyen ve kendisine müdahale etmeyen iki demokrasi, Birleşik Krallık ve Fransa bulunuyordu. Dünya savaşa doğru ilerlemeye başlamıştı.